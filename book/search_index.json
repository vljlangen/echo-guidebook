[["index.html", "UKG-opas 1 Alkusanat", " UKG-opas Ville Langén 1 Alkusanat Tässä oppaassa esitellään UKG:n perusteita, mitä tulee esimerkiksi eri projektioiden (kuvakulmien) hakemiseen sydämestä ja erilaisten mittausten suorittamiseen kaikukuvauslaitteella. Opas on suunnattu ennen kaikkea vasta-alkajille - esimerkiksi lääkäreille, jotka ovat kiinnostuneita oppimaan UKG:n tekoa itse tai tulkitsemaan UKG:lla tehtyjä mittauksia. Mittaustoiminnot esitellään oppaassa Philips CX50 -laitteen nappuloilla ja valikoilla suoritettuina. Periaatteet ovat kuitenkin samat kaikissa UKG-laitteissa, joten esitellyt mittaukset ovat pitkälti universaaleja. Kun oppii käyttämään yhtä UKG-laitetta, osaa perustoiminnot kaikissa eri laitteissa, jopa laitteen valmistajasta riippumatta. Isoja valmistajia on kaksi: Philips ja GE. Usein on niin, että kaikki sairaalan tai ainakin tulosalueen UKG-laitteet ovat jommankumman näistä valmistamia. Kummankin firman laitteilla on omat vahvuutensa ja omat kannattajansa. UKG:n suorittamisessa esiintyy alueellisia eroja jopa Suomen sisällä, mihin olen pyrkinyt kiinnittämään jonkun verran huomiota tässä oppaassa. Jopa lyhenne “UKG”, jolla viitataan ytimekkäästi sydämen kaikukuvaukseen Turun alueella, ei ole käytössä kuin osassa Suomea. (Pohjoisempaan mentäessä kardiologikollegat käyttävät kuulemma termiä “ekko”.) Oppaan sisältö perustuu allekirjoittaneen kokemuksiin osasto- ja poliklinikkatyön kentältä. Tarjoan oppaassa omia näkemyksiäni siitä, miten UKG:n eri osa-alueet on helpointa ymmärtää ja oppia. Erikseen on joissakin kohdissa lähdeviittauksia tieteellisiin julkaisuihin. Opasta ei tarvitse lukea kronologisesti - lue se, minkä tarvitset, ja jätä muu huomiotta. Huomaathan, että opas ei ole hoitosuositus, ja lukija käyttää opasta oppimisensa tukena täysin omalla vastuullaan. Internetissä on runsaasti lisää sisältöä UKG:n opetteluun. Alla joitakin linkkejä: The Echo Lady: parasternaalinen pitkittäisprojektio EchoVTorials: parasternaalinen pitkittäisprojektio Echopedia: vasemman kammion mittojen viitealueita Echopedia: diastoliikka UKG:n suoritus - esimerkkinä Philips CX50 -laitteen toiminnot by Ville Langén is licensed under CC BY-SA 4.0 "],["lyhenteet-ja-mittayksiköt.html", "2 Lyhenteet ja mittayksiköt 2.1 Lyhenteet ja mittayksiköt 2.2 Lyhenteet: lisätietoa", " 2 Lyhenteet ja mittayksiköt 2.1 Lyhenteet ja mittayksiköt Seuraavassa taulukossa 2.1 näytetään UKG:ssa käytettävien lyhenteiden ohella myös eri mittauksille ne mittayksiköt, joita kokemuksestani Turun seudulla tyypillisimmin käytetään. Listan lopussa on myös muutamia sellaisia UKG-löydöksiä, joita saatetaan kuvata lausunnossa lyhentein. Taulukon alla on laajempaa diskussiota aiheesta. Tarkoitus ei ole päntätä mitään tästä taulukosta ulkoa; lyhenteet oppii kutakin rakennetta opetellessa tämän oppaan myöhemmissä kappaleissa. Taulukko voi toimia kuitenkin apuna ensimmäisiä lausuntoja laatiessasi. Table 2.1: Yleisimpiä UKG-lausunnossa esiintyviä lyhenteitä. Kuvattava rakenne/löydös Lyhenne Mittayksikkö Huomioitavaa Vasen kammio LV mm Mittayksikköä ei ilmaista Vasemman kammion ejektiofraktio LVEF % Esim. “EF 50 %” riittää (vrt. RVEF ei ole kliinisessä käytössä) Kammioseptum (interventricular septum) IVS mm Voi kirjata:“Seinämät 10/10” (ensin ilmaistu on septum) Takaseinä PW mm Vrt. yllä. Aortta (yleensä: aortan tyvi) Ao mm Mittayksikköä ei ilmaista Vasen eteinen LA mm Mittayksikköä ei ilmaista Mitraalisisäänvirtauksen E-aalto E m/s Mittayksikköä ei ilmaista Mitraalisisäänvirtauksen A-aalto A m/s Mittayksikköä ei ilmaista Mitraaliläpän annuluksen E’-aalto E’ (tai e’), lat. m/s 1) Mittayksikköä ei ilmaista; 2) yleisimmin mittaus lateraalisesti E:n ja E’:n suhde E/E’ (tai E/e’) lat. - Yleisimmin mittaus lateraalisesti Läppästenoosissa mitattu gradientti - mmHg Ilmauksessa “10/5 mmHg” jälkimmäinen luku kuvaa keskigradienttia Aorttaläpän avautumispinta-ala (aortic valve area) AVA cm2 Kiihtyvyysalueen säde (vuodoissa) PISA cm Mittayksikköä ei ilmaista Vuodon kaula (vena contracta) VC cm Mittayksikköä ei ilmaista Vuotoaukon pinta-ala (effective regurgitant orifice area) EROA cm2 Trikuspidaaliläppäannuluksen systolinen ekskursio TAPSE mm Mittayksikköä ei ilmaista Oikean kammion basaalinen mitta RVD1 mm Mittayksikköä ei ilmaista Oikean kammion keskimitta RVD2 mm Mittayksikköä ei ilmaista Trikuspidaaliläpän vuodosta mitattu gradientti RV/RA-gradientti mmHg Yhtä hyvin käy:“Trikuspidaaligradientti 25 mmHg” Oikea eteinen RA mm Mittayksikköä ei ilmaista Alaonttolaskimo IVC mm Yksi tapa ilmaista:“20/10” (jälkimmäinen viittaa arvoon inspiriumissa) Systolinen pulmonaalipaine sPAP mmHg Läppälöydöksiä: Mitraaliläpän vuoto MR Mitraaliläpän stenoosi MS Aorttaläpän stenoosi AS Aorttaläpän vuoto AR Joissakin laitteissa:“AI” (aortic insufficiency) 2.2 Lyhenteet: lisätietoa UKG-lausunnoissa vilisee kirjainlyhenteitä, jotka on johdettavissa suoraan kuvattavien rakenteiden nimistä. Nämä lyhenteet täytyy osata, jotta pystyy sanelemaan tekemänsä UKG-tutkimukset ja tulkitsemaan muiden laatimia lausuntoja. Lisäksi projektioille on omat vastaavat loogiset kirjainlyhenteensä, jotka on syytä oppia. Käytettäviä lyhenteitä on yhteensä parikymmentä kappaletta, ja ne kaikki ovat loogisia ja helppoja. UKG:ta harjoittelevat kysyvät lisäksi usein, mitä mittayksikköä missäkin mittauksessa tulee käyttää. Kokemukseni on, että mittayksiköiden käyttö ei ole ihan johdonmukaista - esim. tiettyjä nopeuksia kuvataan m/s- ja toisia cm/s-mittayksiköllä. Myös tiettyjä löydöksiä saatetaan kuvata lyhentein. Tämä ei ehkä ole luettavuuden kannalta paras ratkaisu, mutta UKG-lausuntoja lienee ylipäänsä vaikea lukea, jos ei itse UKG:ta tee. En sulkisi taulukossa 2.1 esitettyjen löydösten lyhenteiden käyttöä pois, jos lausunnon lopussa on pieni yhteenveto ihmisen luettavalla kielellä - suosittelen tällaista yhteenvetoa ylipäänsä voimakkaasti. UKG:n suoritus - esimerkkinä Philips CX50 -laitteen toiminnot by Ville Langén is licensed under CC BY-SA 4.0 "],["ukg-laitteen-nappulat.html", "3 UKG-laitteen nappulat", " 3 UKG-laitteen nappulat Alla näkyvässä Kuvassa 3.1 esitellään UKG-laitteen Philips CX50 keskeisimmät nappulat ja niiden toiminnot allekirjoittaneen arvioimassa tärkeysjärjestyksessä. Huom! Nappuloita ei tarvitse opetella ulkoa tässä yhteydessä - ne käsitellään myöhemmin kunkin esiteltävän toiminnon yhteydessä tässä oppaassa. Kuva 3.1: UKG-laitteen Philips CX50 nappulat. Philips CX 50 -laitteen keskeisimpiä nappuloita (merkitty valkoisin numeroin): Virtanappula: jo tätä painamalla pääsee erittäin pitkälle 2D-nappula: jos UKG-laite menee johonkin toimintoon, josta tahdotaan pois, yleensä tämän nappulan painaminen palauttaa laitteen “alkutilaan” Pallohiiri: tällä voidaan liikuttaa mm. kursoria sekä zoomausikkunaa Freeze: tällä liikkuvan kuvan saa pysäytettyä still-kuvaksi Caliper: tällä saa tehtyä pikaisesti melkein mitä vain ns. “quick and dirty” -mittauksia ilman tarvetta mennä laitteen sisäisiin, rakenteisiin mittaussuureisiin (jälkimmäisiin pääsee Calc-nappulalla) Pallohiiren vasen nappula: tarpeellinen mm. kaikenlaisissa mittauksissa Color eli väridoppler: käytännössä pakollinen esim. läppävuotojen ja -ahtaumien diagnostiikassa CW (continuous wave doppler) eli jatkuva doppler: nopeiden verenvirtauksien mittauksessa tarvittava nappula PW (pulsed wave doppler) eli pulssidoppler: hitaampien verenvirtauksien mittaamisessa vain tietystä, kursorilla osoitettavasta pisteestä tarvittava nappula M-mode: M-moodilla saadaan tuotettua yksiulotteinen esitys tietystä sydämen leiketasosta ajan funktiona, mikä on erittäin hyödyllistä esimerkiksi vasemman kammion poikkimittojen ja samalla ejektiofraktion mittaamisessa Calc: tällä nappulalla pystyy nimeämään rakenteisesti sydämestä otettuja mittoja, jolloin UKG-laite tuottaa automaattisesti erilaisia laskennallisia suureita sydämen toiminnasta (esim. ejektiofraktio ja aorttaläpän avautumispinta-ala) Erase: tällä pystyy poistamaan näytöltä esim. erheelliseksi arvioidun mittauksen Acquire: tällä pystyy tallentamaan ottamiaan kuvia ja videoita UKG-laitteen muistiin Print: tämä tulostaa näytöllä näkyvän kuvan UKG-laitteeseen kytketylle tulostimelle End exam: tällä saa lopetettua käynnissä olevan tutkimuksen ja nollattua kaikki tallennetut mittaukset, kuvat ja videot (jos Acquire-nappulalla on tehty tallennuksia, nämä jäävät samalla UKG-laitteen massamuistiin) Patient: tutkittavan tunnistetiedot saa syötettyä tämän painikkeen takaa avautuvalla näytöllä Review: UKG-laitteelle tallennettuja kuvia ja videoita saa katseltua tämän painikkeen takaa avautuvalla näytöllä Philips CX 50 -laitteen keskeisimpiä “potikoita” (merkitty keltaisin numeroin): Depth: tällä saa laajennettua tai kavennettua kuva-alaa UKG-laitteen näytöllä Gain: tällä saa kuvaa joko tummemmaksi tai vaaleammaksi Zoom: tällä saa zoomattua kuvaa “Baseline-potikka”: tämä on keskeisin ylärivin potikoista - tällä saa laskettua tai nostettua baselinea (= Y-akselin origoa) esim. jatkuvaa doppleria käytettäessä UKG:n suoritus - esimerkkinä Philips CX50 -laitteen toiminnot by Ville Langén is licensed under CC BY-SA 4.0 "],["caliper.html", "4 Caliper vs. Calc", " 4 Caliper vs. Calc Olen vuosien varrella havainnut, että aloittelevilla ekkoajilla voi olla pitkäänkin vaikeuksia erottaa seuraavat kaksi mittaustapaa toisistaan: “Nimetön” jonkin suureen mittaus Caliper-nappulalla Rakenteisesti tehty mittaus Calc-nappulan takaa löytyvillä suureilla Kuva 4.1: Caliper- ja Calc-nappulat. Mittaustapojen ainoa ero on, että Caliper-nappulalla tehdystä mittauksesta vain itse mittaaja, siis ekkoaja, tietää mitä on mitattu. Jos tahtoo UKG-laitteen laskevan esim. ejektiofraktion, laitteen kanssa on mitattava rakenteisesti - Calc-nappulan takaa suureita hakien - seuraavat mitat: LVIDd (vasemman kammion läpimitta diastolessa) LVIDs (vasemman kammion lämpimitta systolessa) Välittömästi kun nämä mittaukset on rakenteisesti tehty, UKG-laite ilmoittaa näytöllä automaattisesti vasemman kammion ejektiofraktion, pyysi sitä ekkoaja tai ei. Jos taas mittaa kummankin edellä mainitun mitan Caliper-painikkeella, laitteelle tämä näyttäytyy seuraavasti: Äsken mitattiin jokin tuntematon Caliper-mitta Sitten mitattiin jokin toinen tuntematon Caliper-mitta Käytännön työssä kokenut ekkoaja ja kliinikko saattaa suorittaa varsinkin lääkärinkierrolla useita tutkimuksia perätysten käyttämällä pelkkää Caliper-toimintoa sen nopeuden vuoksi, saaden silti riittävän käsityksen kliinisesti merkittävistä UKG-löydöksistä niin lausunnon laatimista kuin varsinaista hoitoakin koskien. Tyypillisiä mittauksia, jotka voi nopeasti katsoa “nimettömästi” Caliper-painikkeella: Vasemman kammion läpimitta jos tämän katsoo vain Caliper-painikkeella, ei ekkoajalla toki ole aikomustakaan mittauttaa UKG-laitteella ejektiofraktiota Aortan ja vasemman eteisen läpimitat Aorttaläpän yli mitattu maksimigradientti jatkuvalla dopplerilla Trikuspidaaligradientti TAPSE Tyypillisiä mittauksia, jotka usein tahtoo merkitä rakenteisesti Calc-nappulan takaa löytyvillä suureilla: Vasemman kammion läpimitta diastolessa ja systolessa kun halutaan, että UKG-laite laskee ejektiofraktion E-, A- sekä e’-aalto kun halutaan UKG-laitteen suorittavan diastoliikan laskutoimenpiteitä Aorttaläpän yli ja vasemmasta ulosvirtauskanavasta mitatut virtausnopeudet sekä ulosvirtauskanavan halkaisija kun halutaan, että UKG-laite laskee aorttaläpän avautumispinta-alan (AVAn) UKG:n suoritus - esimerkkinä Philips CX50 -laitteen toiminnot by Ville Langén is licensed under CC BY-SA 4.0 "],["projektiot.html", "5 Projektiot 5.1 PSLAX 5.2 PSAX 5.3 A4C 5.4 A5C 5.5 Subkostaaliprojektio", " 5 Projektiot UKG:ssa esiin saatavat näkymät aiheuttavat tulkintavaikeuksia vain aivan alkuvaiheen aloittelijoille. UKG suoritetaan vain muutamasta standardinäkymästä eli projektiosta, joissa rakenteet näkyvät helposti aina “omilla paikoillaan”. Projektiot oppii nopeasti, minkä jälkeen sydämen tavallisten rakenteiden - kuten läppien - hahmottaminen ei tuota minkäänlaisia vaikeuksia. Projektioille on omat loogiset ja helpot kirjainlyhenteensä, jotka on syytä oppia. 5.1 PSLAX Parasternaalinen pitkittäisprojektio (PSLAX, parasternal long axis view) saadaan kuvautumaan, kun anturi viedään rintalastan keskiosasta heti vasemmalle. Anturin “nypyn” pitää osoittaa kohti tutkittavan rintalastaa / oikeaa kainaloa. Kuva 5.1: Parasternaalinen pitkittäisprojektio (PSLAX). 5.2 PSAX Parasternaalinen poikittaisprojektio eli lyhyen akselin projektio (PSAX, parasternal short axis view) saadaan rotatoimalla anturia parasternaalisesta pitkittäisprojektiosta 90 astetta myötäpäivään. Joskus samalla anturin paikkaa pitää hivenen siirtää, jotta saadaan palautetuksi rotaation yhteydessä mahdollisesti hukattu näkyvyys kylkiluiden välistä sydämeen. Tästä projektiosta pystyy skannaamaan aste asteelta koko vasemman kammion kaikki osat tilttaamalla (ei siis rotatoimalla!) anturia joko kohti aorttaa tai sydämen kärkeä. Ääriasennossa aorttaa kohti tiltatessa nähdään poikkileikkaus aorttaläpästä, ja vastaavasti ääriasennossa kohti sydämen kärkeä tiltatessa nähdään vain vasemman kammion kärki pienenä donitsilta näyttävänä projektiona. Alla olevassa kuvassa 5.2 nähdään lyhyen akselin projektio vasemman kammion papillaarilihasten tasolta. Alempana näkyvässä kuvassa 5.3 esitellään PSAX-projektion eri tilttauksia (rotaatioaste pysyy koko ajan samana eli 90 asteessa myötäpäivään PSLAX:sta katsottuna). Kuva 5.2: Parasternaalinen lyhyen akselin projektio (PSAX). Kuva 5.3: Parasternaalisen lyhyen akselin projektion tilttaaminen eri leiketasoille. 5.3 A4C 5.3.1 “Turun tapa” Apikaalisesta projektiosta - joka joskus myös kärkikuvaksi kutsutaan - kuvataan nelilokerokuva (A4C, apical four chamber view) . Turun alueella tyypillisimmin anturin “nypy” suunnataan tutkittavan kehon keskiviivaa kohti, jolloin vasen kammio piirtyy kuva-alassa vasemmalle. Kuva 5.4: Nelilokerokuva (A4C) Turun malliin. 5.3.2 “Porin tapa” Jos sen sijaan “nypy” suunnataankin lateraalisesti osoittamaan kohti tutkittavan kylkeä, vasen kammio piirtyykin kuva-alassa oikealle - näin toimitaan esim. Porin kardiologialla. Kuva 5.5: Nelilokerokuva (A4C) Porin malliin. 5.4 A5C Viisilokerokuva (A5C, apical five chamber view) on verraten helppo muodostaa hakemalla ensin nelilokerokuvan ja kallistamalla sitten anturin kärkeä hiukan ventraalisesti. Vastaavasti nelilokerokuvaan pääsee takaisin kallistamalla anturin kärkeä takaisin hivenen dorsaalisuuntaan. Viisilokerokuvan tärkein merkitys on aorttaläppään kohdistuvat tarkastelut ja mittaukset esim. väridopplerilla ja jatkuvalla dopplerilla. Joskus anturin ventraalinen kallistus tuntuu hävittävän näkyvyyden kokonaan, ja joskus aortta avautuu niin vinosti, ettei aorttaläpän yli pysty tekemään mittauksia jatkuvalla dopplerilla. Näissä tapauksissa usein auttaa, kun koko anturia siirtää kylkiluuta pitkin jonkin matkaa kohti potilaan kylkeä (“kohti kainaloa”). Kuva 5.6: Viisilokerokuva (A5C). 5.5 Subkostaaliprojektio Subkostaaliprojektio saadaan sijoittamalla anturi vertikaalisesti heti miekkalisäkkeen kaudaalipuolelle, anturin “nypy” osoitettuna kraniaalisesti. Usein pieni kraniaalinen taivutus kohti sydäntä auttaa visualisoimaan oikean eteisen mukaan kuvaan (Kuva 5.7). Lisäksi pieni maksaa kohden suunnattu taivutus, jota kutsun “maksatilttaukseksi”, voi auttaa visualisoimaan alaonttolaskimon (IVC:n). Subkostaaliprojektion “tilttauksia” käsitelty lisää luvussa 10. Subkostaalisesti voidaan tarkastella Kuvassa 5.7 esitellyn projektion ohella muitakin näkymiä sydämen eri lokeroista. Suosittelen tästä linkistä löytyvää erinomaista GE HealthCaren ja prof. Thomas Binderin videota näistä projektioista. Suosittelen myös YouTube-kanavan BASIC Critical Care Ultrasound tästä linkistä löytyvää videota, jossa esitellään lisäksi subkostaalinen lyhyen akselin projektio. Kuva 5.7: Subkostaaliprojektio. UKG:n suoritus - esimerkkinä Philips CX50 -laitteen toiminnot by Ville Langén is licensed under CC BY-SA 4.0 "],["vasemman-kammion-mitat.html", "6 Vasemman kammion mitat 6.1 M-moodi 6.2 Hae hyvä PSLAX 6.3 Ongelmana pysty sydän 6.4 Mitattavat suureet 6.5 LVEF:n 2D-mittaus", " 6 Vasemman kammion mitat 6.1 M-moodi Jos näkyvyys on hyvä ja tutkittavan sydämen asento kuvaustekniikkaa ajatellen sopiva (Kuva 6.2), saadaan M-moodimittauksella nopeasti paljon hyödyllistä tietoa tutkittavan sydämestä. M-moodin aikaansaamiseksi ja sillä mittausten tekemiseksi tarvitaan alla olevassa kuvassa osoitettuja nappuloita (Kuva 6.1). Kuva 6.1: M-moodin aikaansaamiseksi tarvittavat nappulat ja pallohiiri. 6.2 Hae hyvä PSLAX UKG-laite käynnistyy tavanomaisessa 2D-moodissa. Kyseisessä moodissa aivan ensimmäiseksi haetaan sydämestä hyvä PSLAX-projektio (Kuva 6.2). Heikkotasoista kuvaa ei pysty käyttämään luotettavasti M-moodimittauksiin. Tämän jälkeen valitaan sopiva leikkauslinja liikuttelemalla kursoria UKG-laitteen pallohiirellä (track ball). Tarkasteltava leikkauslinja asetetaan siten, että se katkaisee kohtisuorasti vasemman kammion heti mitraaliläpän avautuvien purjeiden kärkien distaalipuolelta (Kuva 6.2). Kuva 6.2: Laadukas PSLAX-projektio ja oikeaoppinen katkaisulinja. 6.3 Ongelmana pysty sydän Jos sydämen asento on tutkittavalla kovin pysty (Kuva 6.3), M-moodi ei katkaise vasenta kammiota kohtisuoraan, jolloin tuloksena on liian vino leike vasemmasta kammiosta. Tämä mm. yliarvioi vasemman kammion poikkimittaa. Jos kunnollista kohtisuoraa leikettä ei saa aikaiseksi, ei kannata haaskata aikaa M-moodin kanssa vaan käyttää esimerkiksi 2D-kuvasta tehtävää LVEF:n mittausta, joka on kuvattu jäljempänä alaluvussa 6.5. Kuva 6.3: Tämä ei ole kunnon PSLAX-projektio - älä yritä tehdä tällaisesta projektiosta mittauksia M-moodilla. 6.4 Mitattavat suureet Jos riittävän laadukas PSLAX-projektio ja sopiva katkaisulinja on saatu näkyviin, painetaan UKG-laitteesta nappulaa M-mode. M-moodi saa rullata eteenpäin, ja jos näkymä näyttää teknisesti riittävän laadukkaalta mittauksia varten, kuva pysäytetään UKG-laitteen nappulalla Freeze (Kuva 6.4). Varsinaiset mittaukset pysäytetystä kuvasta tehdään valitsemalla aina ensin mitattava suure (esim. vasemman kammion poikkimitta diastolessa jne.) nappulaa Calc painamalla avautuvista valikoista. Tästä kerrotaan tarkemmin jäljempänä. Kuva 6.4: M-moodin perusnäkymä PSLAX-projektiossa. 6.4.1 RV:n mittaus Oikea kammio (RV) hyvin harvoin mitataan tässä yhteydessä ja projektiossa, mutta täydellisyyden vuoksi esitetään myös RV:n mittaus M-moodista. UKG-laitteen Calc-nappulasta löytyy valikon Main Menu alta valikko Dimensions. Valitse se, ja edelleen RVIDd (MM). Valinnat ja itse mittaus kuvasta tehdään pallohiirellä ja hiiren vasemmalla nappulalla. Mittaa RV alla olevan esimerkkikuvan mukaisesti (Kuva 6.5). Kuva 6.5: Oikean kammion (RV) mittaus M-moodilla - harvoin tehty mittaus. Huom! Älä mittaa “veren päältä veren päälle” (siis mustan signaalin päältä mustan päälle) tässä tai muussakaan yhteydessä, vaan kudoksen signaalista (harmaasta) seuraavaan (ks. Kuva 6.6 ja Kuva 6.7 alla). Kuva 6.6: Muista aina mitata kudoksen päältä kudoksen päälle (sydämen kudos näkyy harmaana, ei mustana). Kuva 6.7: Älä mittaa “veren päältä veren päälle” (veri näkyy mustana signaalina). 6.4.2 IVS:n mittaus Yleisimmin mittaus aloitetaan nimenomaan kammioseptumista (IVS:sta) eli valitsemalla ensin Calc-nappulan takaa Main Menu –&gt; Dimensions –&gt; IVSd (MM). Jos kuitenkin aloitit mittaamalla RV:n, UKG-laite siirtyy automaattisesti IVSd MM:n kohdalle. Mittaa IVS alla olevan esimerkkikuvan mukaisesti (Kuva 6.8). Kuva 6.8: Kammioseptumin (IVS) mittaus M-moodilla. 6.4.3 LV:n mittaus (diastole) Jos mittasit edellä IVS:n, UKG-laite siirtyy suoraan vasemman kammion diastolisen mitan (LVIDd) kohdalle. Joskus kammioseptum demarkoituu niin huonosti M-moodissa, että tahdot aloittaa M-moodimittaukset suoraan LVIDd:n mittaamisella. Siinä tapauksessa valitaan Calc-nappulan takaa Main Menu –&gt; Dimensions –&gt; LVIDd (MM), ja jätetään IVSd (ja RVIDd) tässä yhteydessä mittaamatta. Mittaa LVIDd alla olevan esimerkkikuvan mukaisesti (Kuva 6.9). Kuva 6.9: Vasemman kammion diastolisen läpimitan (LVIDd) mittaus M-moodilla. 6.4.4 LVPW:n mittaus Jos mittasit edellä LVIDd:n, UKG-laite siirtyy suoraan vasemman kammion takaseinän (LVPWd) kohdalle. Muussa tapauksessa voit hakea sen Calc-nappulan takaa Main Menu –&gt; Dimensions –&gt; LVPWd (MM). Mittaa LVPWd alla olevan esimerkkikuvan mukaisesti (Kuva 6.10). Kuva 6.10: Vasemman kammion takaseinän (LVPWd) mittaus M-moodilla. 6.4.5 LV:n mittaus (systole) Jos mittasit edellä LVPWd:n, UKG-laite siirtyy suoraan vasemman kammion mittaukseen systolessa (LVIDs). Muussa tapauksessa voit hakea sen Calc-nappulan takaa Main Menu –&gt; Dimensions –&gt; LVIDs (MM). Mittaa LVIDs alla olevan esimerkkikuvan mukaisesti (Kuva 6.11). Kuva 6.11: Vasemman kammion systolisen läpimitan (LVIDs) mittaus M-moodilla. PSLAX-projektiossa M-moodissa tehtävistä mittauksista viimeinen on LVIDs-mitta. Tämän mitan saatuaan UKG-laite laskee ja ilmaisee “jakoviivan” alla keskeisiä laskennallisia suureita (ks. alla Kuva 6.12), joita ovat EDV, EF, ESV, FS, IVS/LVPW sekä LV Mass (Cubed). Turun seudulla on tyypillistä ilmaista laskennallisista suureista tässä yhteydessä itse mittojen lisäksi vain EF. Mileage may vary - eri sairaanhoitopiireissä voi olla erilaiset käytännöt lausunnon laatimisessa. Jopa sana UKG on käytössä vain tietyillä paikkakunnilla, kun toisilla saatetaan sen asemesta puhua “ekkosta”. Turussa ilmaistaisiin M-moodimittaukset (jos RV:tä ei olisi mitattu) alla olevasta kuvasta ytimekkäästi seuraavasti:    “LV 40/23, josta EF 75 %. Seinämät 11/14.” Huomaa, että mitat ilmaistaan tässä yhteydessä millimetreissä, ilman yksikön “mm” ilmaisua. Kuva 6.12: Vasemmasta kammiosta M-moodimittauksella saatavia mittoja ja laskennallisia suureita. 6.5 LVEF:n 2D-mittaus Jos sopivaa leikkauslinjaa laadukasta M-moodia varten ei saada näkyviin, mikään ei estä mittaamasta vasemman kammion läpimittaa diastolessa ja systolessa suoraan 2D-kuvasta (Kuva 6.13). Heti kun nämä mittaukset on tehty rakenteisesti, UKG-laite ilmoittaa vasemman kammion ejektiofraktion. Tärkeintä on, että haet LVIDd- ja LVIDs-mitat Calc-nappulan takaa alavalikosta Dimensions, jotta UKG-laite tajuaa, mitä mittoja yrität parhaillaan ottaa. Toisin sanoen älä tee näitä mittauksia “nimettömän mittauksen” Caliper-painikkeella! Kuva 6.13: Vasemman kammion ejektiofraktion mittaus 2D-moodissa. UKG:n suoritus - esimerkkinä Philips CX50 -laitteen toiminnot by Ville Langén is licensed under CC BY-SA 4.0 "],["aortta-ao.html", "7 Aortta (Ao) 7.1 Aortan tyvi 7.2 Aortta: lisätietoa", " 7 Aortta (Ao) 7.1 Aortan tyvi Aloittelija voi yrittää painaa mieleensä lukeman 4 cm - yleisesti ottaen aortan tyvi ei saisi olla yli 4 cm leveä. Mittaus suoritetaan kätevimmin UKG-laitteen 2D-kuvasta Caliper-painikkeella PSLAX-projektiossa. Lisäksi tarvitset hiiren vasenta painiketta sekä Print-painiketta (Kuva 7.1). Kuva 7.1: Caliper- ja Print-painikkeet sekä hiiren vasen painike. Jos ilmaisee vain yhden mitan aortasta, se on käytännössä aina aortan tyvi, ja se merkitään varsin yleisesti pelkällä lyhenteellä “Ao” lausuntoon. Mitataksesi aortan tyven, pysäytä ensin liikkuva 2D-kuva Freeze-painikkeella. Liikuta pallohiirellä pysäytettyä kuvasarjaa siten, että aorttaläppä sulkeutuu kiinni. Tämän jälkeen ensimmäinen Valsalvan sinus merkitään hiiren vasemmalla painikkeella, toinen suoraan Print-painikkeella, jolloin sinusten väliin jäävä jana tulee mitatuksi ja tulostetuksi (Kuva 7.2). Kuva 7.2: Aortan tyven mittaus 2D-kuvasta. Mittaus suoritetaan kun aorttaläppä on kiinni (loppudiastolessa). 7.2 Aortta: lisätietoa 7.2.1 2D- vs. M-moodimittaus Aortan tyvi mitataan nykysuositusten mukaan 2D-kuvasta. Tarkoituksena on mitata maksimaalinen läpimitta yhden Valsalvan sinuksen pohjalta toisen pohjalle. Tulet näkemään, että monet kollegat käyttävät yhä M-moodia aortan tyven (ja samalla vasemman eteisen) mittaamiseen ja saattavat olla erittäin harjaantuneita tässä. Käytännössä M-moodin kursori on kuitenkin vaikea saada liikkuvassa kuvassa osumaan juuri sellaiseen kulmaan, että mitta tulee otetuksi Valsalvan sinuksien välistä maksimaalista läpimittaa kuvaavasti. Siksi mittaan itse aina aortan mitat vain 2D-kuvasta. Toinen syy on ajan säästäminen: koen itse, että M-moodissa riittävän hyvän kulman metsästämiseen menisi usein enemmän aikaa kuin välittömiin 2D-mittauksiin. Tässä oppaassa ei käsitellä aortan tyven mittausta M-moodilla. 7.2.2 Aortan muut mitat Koskien aortan mittojen raportointia kokemukseni on seuraava: jos Turun seudulla tehdyssä UKG:ssa käytetään termiä Ao, tällä kuvataan yleensä nimenomaan aortan tyveä. Tätä seuraa toisinaan - mutta ei suinkaan aina - muita aortan mittoja. Jos raportoit lausunnossasi useita aortan dimensioita, voi olla viisainta ettet käytä lyhennettä Ao ollenkaan vaan purat tuon lyhenteen auki muotoon “aortan tyvi”. Alan kattojärjestöt ASE ja EACVI painottavat, että ainoastaan aortan annuluksen mittaus suoritetaan keskisystolessa (Kuva 7.4), kaikki muut mitat loppudiastolessa (Kuva 7.3). (Tosin aortan kaaren mittauksesta en ole löytänyt/lukenut näiden kattojärjestöjen suosituksia, joten en ole kiinnittänyt systole vs. diastole -kysymykseen suurta huomiota tuossa.) Table 7.1: Aortasta UKG:lla tyypillisesti mitattavia dimensioita. Aortan dimensio Mittaushetki Keneltä mitataan Aortan annulus Keskisystole Esim. TAVI-leikattavat Aortan tyvi Loppudiastole Aina STJ Loppudiastole Vähintään silloin jos aortan dilataatio ATA Loppudiastole Vähintään silloin jos aortan dilataatio Aortan kaari (ei ohjeistusta) Vähintään silloin jos aortan dilataatio Lyhenteet: STJ, sinotubulaarijunktio. ATA, nouseva tubulaarinen aortta (ascending tubular aorta). Kuva 7.3: Sinotubulaarijunktio ja nouseva tubulaarinen aortta. Mittaus suoritetaan loppudiastolessa. Kuva 7.4: Aortan annulus mitataan keskisystolessa. ASEn ja EACVI:n mukaan aortan mitat tulisi ilmaista ns. leading edge-to-leading edge -periaatteella. Selkeyden vuoksi tässä oppaassa kuitenkin esitetään kaikki 2D-kuvasta tehtävät läpimittamittaukset inner edge-to-inner edge -periaatteella. Rajaan näiden periaatteiden käsittelyn tämän oppaan ulkopuolelle. Voit halutessasi lukea asiasta lisää esim. Oxborough’n ja kollegoiden artikkelista. 7.2.3 Aortan viitearvot Kuten edellä jo mainittu, aortan tyvi ei saisi olla yli 4 cm leveä. Yleensä aortta kapenee sinotubulaarijunktion kohdalla, ja myös nouseva tubulaarinen aortta on kapeampi kuin aortan tyvi. Tarkempia yksilökohtaisia viitearvoja aortan eri dimensioista voi tarvittaessa tarkastella hoitosuosituksista. UKG:n suoritus - esimerkkinä Philips CX50 -laitteen toiminnot by Ville Langén is licensed under CC BY-SA 4.0 "],["vasen-eteinen-la.html", "8 Vasen eteinen (LA) 8.1 LA:n mittaus 8.2 LA: lisätietoa", " 8 Vasen eteinen (LA) 8.1 LA:n mittaus Vasemman eteisen koko riippuu tutkittavan koosta. Aloittelija voi kuitenkin painaa mieleensä, että poikkimitan karkea viiteyläraja on 4 cm. Vasemman eteisen mittaus ajoitetaan loppusystoleen. Käytännössä ajoituksesta ei kannata ottaa stressiä, sillä mittaaja voi yksinkertaisesti pyrkiä valitsemaan sellaisen leikkeen (framen), jossa vasen eteinen näyttää olevan suurimmillaan. Mittaus 2D-kuvasta suoritetaan yksinkertaisimmin UKG-laitteen Caliper-painikkeella (ks. luku 4). Vasemman eteisen “katossa” näkyvä Valsalvan sinus merkitään hiiren vasemmalla painikkeella ja vasemman eteisen takaseinä suoraan Print-painikkeella (Kuva 8.1) PSLAX-projektiossa. Kuva 8.1: Vasen eteinen mitataan janalla, joka ulottuu Valsalvan sinuksesta vasemman eteisen takaseinään loppusystolessa. Janan suunnan pitää olla kohtisuorassa aortan tyven kuviteltavaan pitkittäisakseliin. 8.2 LA: lisätietoa 8.2.1 LA: 2D- vs. M-moodimittaus Kuten aortan tyven mittauksen kohdalla, useat kollegat ovat harjaantuneet käyttämään M-moodia myös vasemman eteisen mittaamisessa. Nykyään on kuitenkin suositellumpaa määrittää vasemman eteisen poikkimitta suoraan 2D-kuvasta. Kaikkein suositeltavinta olisi suorittaa vasemman eteisen mittaus kahdesta tasosta piirtäen apikaalikuvasta. Tässä aloittelijoille suunnatussa katsauksessa keskitytään kuitenkin yksinkertaisempaan poikkimitan määritykseen, joka on syytä osata joka tapauksessa. Yksittäisen poikkimitan rajoitteet tulee ymmärtää; vasen eteinen saattaa olla suurentunut sellaiseen suuntaan, ettei standardipaikasta suoritettu poikkimittaus tunnista lokeron suurentumaa. 8.2.2 LA: sydämen “pitkä sokeri” Vasen eteinen laajenee monissa sydäntä rasittavissa tilanteissa. Esimerkkeinä mainittakoon vasemman kammion hypertrofia (ja siitä seuraava diastolinen dysfunktio), mitraaliläpän vuoto sekä mitraaliläpän ahtauma. Kokenut ekkoaja saa nopeasti käsityksen sydämen vasemman puolen tilasta jo vasenta eteistä vilkaisemalla - vasen eteinen on sydämelle hieman vastaava biomarkkeri kuin “pitkä sokeri” diabeteksen diagnostiikassa. 8.2.3 LA:n tarkemmat viitearvot Tarkemmat viitearvot löytää kattojärjestöjen hoitosuosituksesta. UKG:n suoritus - esimerkkinä Philips CX50 -laitteen toiminnot by Ville Langén is licensed under CC BY-SA 4.0 "],["diastoliikka.html", "9 Diastoliikka 9.1 E- ja A-aalto 9.2 E- ja A-aallot: tulkinta 9.3 Kudosdoppler (TDI) 9.4 TDI:n tulkinta", " 9 Diastoliikka Diastoliikan syvempää ymmärtämistä varten voi tutustua UKG:n kattojärjestöjen (ASE, American Society of Echocardiography, ja EACVI, European Association of Cardiovascular Imaging) yhteiseen suositukseen diastolisen funktion arvioinnista UKG:lla. Kyseinen suositus ei lähde aivan mittauksien alkeista liikkeelle, joten ensin kannattaa mielestäni lukea tämä oppaani läpi. Varsinkin aloittelevan ekkoajan kannattaisi mielestäni aloittaa seuraavasta kolmesta helposti opittavasta perusmittauksesta: Mitraalisisäänvirtauksen eri aaltojen nopeuksien mittaus pulssidopplerilla (E- ja A-aallot) Mitraaliläpän lateraaliannuluksesta tehtävä mittaus kudosdopplerilla (E’-aalto) Vasemman kammion seinämäpaksuuksien arviointi Edellisiä kolmea voivat vielä tarvittaessa tukea vasemman eteisen koon ja pulmonaalipaineen UKG-mittaukset. Käytännössä diastoliikan UKG-mittauksilla yritetään veikata, onko tutkittavan vasemman kammion täyttöpaine normaali vaiko epänormaali. Todellista täyttöpainettahan emme saisi selville kuin viemällä painevaijerin kajoavasti tutkittavan sydämeen. 9.1 E- ja A-aalto Jos tutkittava on sinusrytmissä, nähdään diastolessa mitraaliläpän avautuessa pulssidopplerilla tarkastellen kaksi erillistä aaltoa, jotka kuvaavat veren virtaamista vasempaan kammioon: Ensin E-aalto (tulee sanasta early), joka syntyy mitraaliläpän avautuessa virtaus vasempaan kammioon syntyy, koska vasemmassa eteisessä on tuolloin suurempi paine kuin vasemmassa kammiossa Sitten A-aalto (tulee sanasta atrium) virtaus syntyy vasemman eteisen supistuessa ja työntäessä verta vasempaan kammioon Mitraalisisäänvirtauksen mittaus pulssidopplerilla on kuvattu alla (Kuva 9.1). Huom. Jos tutkittava on eteisvärinässä, vasemmassa eteisessä ei ole kunnon supistelua vaan kaoottista värinää, jolloin A-aaltoa ei nähdä. Kuva 9.1: Mitraalisisäänvirtauksen pulssidopplermittaus nelilokerokuvasta. Tässä kuvitteellisessä esimerkkitapauksessa tutkittava on eteisvärinässä, joten pelkästään E-aallot näkyvät (huomaa epäsäännöllinen rytmi). 9.2 E- ja A-aallot: tulkinta Keskeisimmät mittaukset E- ja A-aalloista ovat kummankin aallon huippukohdat, jotka edustavat vastaavien verenvirtauksien maksiminopeuksia. Näistä nopeuksista - ja niiden keskinäisestä suhteesta - pystyy tekemään seuraavia päätelmiä sydämen diastolisesta toiminnasta (Kuva 9.2): Nuorilla terveillä tutkittavilla E-aalto on suurempi kuin A-aalto E/A-suhde &gt; 1.0 Lievässä diastolisessa viassa ja ikääntyessä E/A-suhde muuttuu käänteiseksi E/A-suhde &lt; 1.0 Vaikeammassa diastolisessa viassa E/A-suhde muuttuu pseudonormaaliksi E/A-suhde &gt; 1.0 Kuva 9.2: Mitraalisisäänvirtauksen eri skenaariot. Koska yllä mainitut skenaariot 1 ja 3 muistuttavat visuaalisesti toisiaan (Kuva 9.2), aloitteleva ekkoaja voi pohtia, että eikö tästä aiheudu huomattavia vaikeuksia päätellä, onko sydämen diastolinen toiminta täysin normaalia vaiko hyvinkin epänormaalia. Käytännössä kokeneemmalla ekkoajalla on harvemmin vaikeuksia normaalin ja pseudonormaalin mitraalisisäänvirtauksen erottamisessa toisistaan. Potilaan ikä ja UKG-tutkimuksessa tehtävät muut havainnot auttavat erottamaan nämä skenaariot toisistaan. Tärkeintä on mielestäni muistaa, että jos iäkkäällä henkilöllä näkee “normaalin” E/A-suhteen, se harvemmin jos koskaan on oikeasti normaali. Iäkkäillä tutkittavilla on käytännössä aina joko käänteinen mitraalisisäänvirtaus (skenaario 2 yllä) tai pseudonormaali mitraalisisäänvirtaus (skenaario 3 yllä). Jostain syystä tätä yksinkertaista muistisääntöä ei painoteta kirjallisuudessa. 9.3 Kudosdoppler (TDI) Perinteisellä dopplerilla tehdään mittauksia veren virtauksista sydämessä. Kudosdopplerilla (TDI) sen sijaan tarkastellaan myokardiumin nopeuksia. Diastoliikkaa arvioitaessa kursori viedään pallohiirellä mitraaliläppärenkaan heti lateraalipuolelle vasemman kammion ja vasemman eteisen väliselle myokardiumin alueelle. UKG-laitteesta painetaan painiketta TDI ja heti perään painiketta PW. Täten tarkasteltuna nähdään kudosdopplerilla E- ja A-aalto ikään kuin käänteisinä, alaspäin suuntautuvina (Kuva 9.3). Näitä kutsutaan E’- ja A’-aalloiksi tässä yhteydessä (lausutaan englanniksi “E prime” ja “A prime”). E’-aallon voi mitata myös mitraaliläpän mediaaliannuluksesta, mutta yksinkertaistuksen vuoksi esittelen tässä oppaassa vain lateraalisen mittaustekniikan. Huom. Jos tutkittava on eteisvärinässä, jälleenkään A-aaltoa (tai kudosdopplerin yhteydessä oikeammin kutsuttuna A’-aaltoa) ei nähdä. Kuva 9.3: Kudosdopplerilla tehtävä mittaus diastoliikan arvioinnissa. Huomaa sinipunainen kuva, joka nähdään kudosdopplerin käynnistymisen osoituksena. Koska nähdään sekä E’- että A’-aallot, tutkittava on sinusrytmissä. 9.4 TDI:n tulkinta E- ja A-aaltojen tulkintaa käsiteltiin yllä (Kuva 9.2). Kun sekä E- että E’-aalto on mitattu rakenteisesti (Calc-nappulan avulla nimetysti), UKG-kone laskee automaattisesti E/Lat E’ -suhteen. Tutkimuksissa on todettu, että E/E’-suhde on suorassa yhteydessä keuhkokapillaarien kiilapaineeseen (PCWP:hen) ja siten käytännössä vasemman kammion täyttöpaineeseen. Jos E/Lat E’ on yli 13, tulos on poikkeava ja viitteellinen suurentuneelle vasemman kammion täyttöpaineelle (diastoliselle vialle) alan kattojärjestöjen mukaan. UKG:n suoritus - esimerkkinä Philips CX50 -laitteen toiminnot by Ville Langén is licensed under CC BY-SA 4.0 "],["icvmittaus.html", "10 IVC:n mittaus 10.1 Mittauspaikka 10.2 2D-kuvamittaus 10.3 CVP:n päättely IVC:stä", " 10 IVC:n mittaus 10.1 Mittauspaikka Aloittelevakin ekkoaja yleensä löytää alaonttolaskimon (IVC:n) melko helposti subkostaaliprojektiosta. Osalla tutkittavista subkostaali-ikkuna tosin ei tarjoa ollenkaan diagnostista näkyvyyttä, minkä syynä voi olla esim. suolikaasu. Olen huomannut, että aloittelijat sotkevat mittauksissaan toisinaan alaonttolaskimon ja vatsa-aortan keskenään. Tämän ratkaisemiseksi olen lanseerannut periaatteen, jolla ne erottaa helposti toisistaan (Kuva 10.1): ensin alaonttolaskimo identifioidaan taivutuksella, jota kutsun “maksatilttaukseksi” tämän jälkeen vatsa-aortta identifioidaan “pernatilttauksella”. Kun sekä alaonttolaskimo että vatsa-aortta on identifioitu, niitä ei pääse sotkemaan toisiinsa. Kuva 10.1: Alaonttolaskimon ja vatsa-aortan identifiointi “maksa- ja pernatilttauksella”. 10.2 2D-kuvamittaus Suosittelen mittaamaan alaonttolaskimon (IVC:n) 2D-kuvasta. Usein M-moodista ei näet saa aivan kohtisuoraa leikettä IVC:stä, ja tällaisen leikkeen aikaansaamiseen menee suotta aikaa varsinkin aloittelijalta. IVC:tä ei tulisi mitata aivan maksalaskimon kohdalta vaan siitä n. 1-3 cm “jalkoihin päihin”, kuten alla olevassa kuvassa (Kuva 10.2) demonstroidaan. IVC:stä otetaan kuvatallenne sekä ekspiriumin ja inspiriumin aikana. Erikseen ei tarvitse pohtia kumpi hengityksen vaihe olikaan menossa: tulee yksinkertaisesti mitata IVC samasta kohtaa laajimmillaan ja kapeimmillaan. Suosittelen, että yrität saada hieman näkymää myös oikeaan eteiseen (Kuva 10.2). IVC yhdistyy oikeaan eteiseen, jolloin voit olla varma, että olet ottamassa mittauksia juuri IVC:stä. IVC:n identifioinnissa auttavat myös anturin tilttaukset, jotka jo esittelin yllä (Kuva 10.1). Huom! IVC-mittausten rajoitukset nestetasapainon arviossa tulee tiedostaa! Suosittelen lukemaan esimerkiksi Marikin ja kollegoiden katsauksen aiheesta. Esimerkiksi merkittävä trikuspidaalivuoto voi hankaloittaa voluumistatuksen arviota IVC:n perusteella, mistä allekirjoittaneellakin on runsaasti kliinistä kokemusta. Kuva 10.2: Alaonttolaskimon (IVC:n) läpimitan mittaaminen Caliper-nappulalla. Huom. Mittaa läpimitta sekä ekspiriumissa että inspiriumissa. 10.3 CVP:n päättely IVC:stä UKG:n kattojärjestöt ovat esitelleet hyvin yksinkertaisen periaatteen, jolla CVP:n saa hetkessä pääteltyä IVC:stä. Tämä periaate esitellään seuraavassa taulukossa. Table 10.1: CVP:n päättely IVC:stä. Ehto CVP (mmHg) Tulkinta IVC ≤ 2.1 cm ja supistuu ‘sniffatessa’ &gt; 50 % 3 CVP normaali IVC &gt; 2.1 cm ja supistuu ‘sniffatessa’ &lt; 50 % 15 CVP suuri kaikki muut mahdolliset mittausskenaariot 8 CVP kohtalainen Esimerkkejä: Löydös CVP (mmHg) IVC 1.5 cm ja supistuu &gt; 50 % 3 IVC 2.7 cm ja supistuu &lt; 50 % 15 IVC 1.5 cm mutta supistuu &lt; 50 % 8 IVC 2.7 mutta supistuu &gt; 50 % 8 UKG:n suoritus - esimerkkinä Philips CX50 -laitteen toiminnot by Ville Langén is licensed under CC BY-SA 4.0 "],["keuhkojen-kongestion-arviointi.html", "11 Keuhkojen kongestion arviointi 11.1 Pleuraneste 11.2 B-viivat", " 11 Keuhkojen kongestion arviointi 11.1 Pleuraneste Suosittelen arvioimaan pleuranesteen määrää laittamalla anturin pystysuoraan asentoon keskiaksillaarilinjaan potilaan kylkeen. On mielestäni tärkeää pitää anturin markkeri aina osoittamassa kohti kainaloa (Kuva 11.1), jolloin maksa näkyy kuvan vasemmassa laidassa ja keuhkot kuvan oikeassa laidassa - tällöin kuvan tulkinnassa ei ole koskaan vaikeuksia. Kuva 11.1: Alaonttolaskimon (IVC:n) mittaaminen Caliper-nappulalla. Keuhkokudoksen erottaa muista kudoksista helposti, koska keuhkoissa usein näkyy muutama komeetta (B-viiva), näistä lisää alempana. B-viivoja et sen sijaan löydä esim. maksasta. Jos ajatuksissa on pleuranesteen punktointi syystä tai toisesta, keuhkojen etäisyyttä pistopaikasta kannattaa arvioida Caliper-nappulalla (Kuva 11.2). Suosittelen perehtymään kirjallisuuteen - ja ennen kaikkea konsultoimaan senioria - koskien turvallista pistomarginaalia. Huom! Jos otaksut potilaalla olevan pleuranesteylimäärää mutta et löydäkään sitä kaikukuvauslaitteella, anturi kannattaa sijoittaa aivan posteriorisesti, käytännössä niin, että se koskee jo lakanaa. Potilaan ollessa selinmakuulla pleuraneste näet hakeutuu posteriorisesti maan vetovoiman vuoksi. Kuva 11.2: Pleuranesteen määrän arvioiminen sydämen kaikukuvauslaitteella. 11.2 B-viivat Itse keuhkokudoksen kosteus päätellään B-viivoista. Ne ovat keuhkojen kaikukuvauksessa esiintyviä, pyrstötähdeltä näyttäviä artefaktoja, joita kliinikko voi hyödyntää diagnostiikassa (Kuva 11.3). B-viivoilla on useita kriteerejä, seuraavassa niistä muutamia: näyttävät pyrstötähdiltä (komeetoilta) ja ovat vertikaalisia (ei horisontaalisia) liikkuvat puolelta toiselle viskeraali- ja parietaalipleuran liukuessa toisiaan vastaan (kutsun itse tätä ilmiötä siten, että B-viivat ovat “kuin tuulilasinpyyhkijöitä”) jatkuvat pleurasta alas läpi koko kaikukuvausnäkymän (eivät häviä keskelle näkymää) Lichtensteinin ja Mezièren mukaan kolme B-viivaa tai enemmän yhdessä näkymässä (käytännössä: yhdessä kylkiluuvälissä) on poikkeavaa. Suosittelen lämpimästi lukemaan lisää B-viivoista heidän erinomaisesta artikkelistaan, joka on vapaasti luettavissa PubMed Centralissa - artikkelissa on runsaasti kuvia sekä suositus mittauspaikoista. Niin ikään Via ym. ovat kirjoittaneet hyvin informatiivisen artikkelin aiheesta, joka on runsaine kuvineen ladattavissa vapaasti Minerva Anestesiologican sivuilta (keskellä sivua on pieni teksti “PDF”, jota painamalla avautuu alkuperäisen artikkelin PDF-tiedosto). Yllä mainituissa artikkeleissa kerrotaan myös tärkeää tietoa B-viivojen erotusdiagnostiikasta: B-viivat eivät ole aina osoitus keuhkokongestiosta vaan voivat kieliä mm. pneumoniasta. B-viivat ovat elävän elämän osoitus Goethen viisaudesta:“You see only what you know”. Monet kaikukardiografiaa ammatikseen tekevät näkevät tuhansia kertoja elämässään B-viivoja “vahingossa” sydäntä kuvatessaan, mutta eivät ymmärrä niiden merkitystä. Kuva 11.3: Keuhkokongestion arviointi B-viivoja etsimällä. UKG:n suoritus - esimerkkinä Philips CX50 -laitteen toiminnot by Ville Langén is licensed under CC BY-SA 4.0 "],["aorttastenoosi.html", "12 Aorttastenoosi 12.1 Visuaalinen tarkastelu 12.2 Väridoppler 12.3 Jatkuva doppler 12.4 Avautumispinta-ala (AVA)", " 12 Aorttastenoosi Euroopan Kardiologisen Seuran mukaan aorttastenoosi on yleisin kajoavaa toimenpidettä vaativa läppävika Euroopassa ja Pohjois-Amerikassa. UKG:ta opetteleva kliinikko oppii varsin nopeasti ihan visuaalisella tarkastelulla poissulkemaan aorttastenoosin ilman jatkuvalla ja pulssidopplerilla tehtäviä numeerisia mittauksia. Seuraavassa on esiteltynä keskeisimpiä metodeja aorttastenoosin UKG-diagnostiikassa. 12.1 Visuaalinen tarkastelu Eritoten parasternaalinen pitkittäiskuva (PSLAX) ja poikittaiskuva (PSAX) ovat hyödyllisiä aorttaläpän avautumisliikkeen tarkastelussa. Jos läpässä on runsaasti kalkkia, ja sen avautumisliike vaikuttaa huonolta, tulee epäillä aorttastenoosia. 12.2 Väridoppler Jos verenvirtauksen tiellä ei ole rajoitteita kuten aorttastenoosia, väridopplerin signaali kuvautuu yksivärisenä (laminaarinen virtaus). Tämä on kuvattu hienosti 123sonographyn YouTube-videossa, jonka löydät tästä linkistä. Jos veri kulkeutuu ahtautuneen kanavan läpi, nähdään mosaiikkimainen väridopplerin signaali, jossa keltaiset värit korostuvat (turbulentti virtaus). Esimerkki tästä voidaan nähdä Mayo Clinicin YouTube-videossa noin kohdassa 1:55, tässä linkki kyseiseen videoon. Aina kun aorttaläppäpositiossa nähdään turbulentti virtaus, tulee epäillä aorttastenoosia. 12.3 Jatkuva doppler Jatkuva doppler on erittäin keskeinen aorttastenoosin diagnostiikassa. Mittauksen vaiheet on kuvattu alla (Kuva 12.1). Oma nyrkkisääntöni on, että jos jo Caliper-painikkeella vilkaistu nopeus on vähintään 4 m/s (vastaa 65 mmHg:n eroa vasemman kammion ja aortan välillä), vaikea-asteisen aorttastenoosin diagnoosi on selvä, eikä kliinikko välttämättä tarvitse tarkempia, Calc-nappulan takaa avautuvia mittauksia. Kuva 12.1: Gradientin mittaus “nimettömästi” Caliper-painikkeella aorttaläpän yli jatkuvan dopplerin signaalista. Varsinkin jos Caliper-nappulalla vilkaistu nopeus viittaa kohtalaiseen mutta ei vielä vaikea-asteiseen aorttastenoosiin, kannattaa lisäksi mitata aorttaläpän avautumispinta-ala (AVA) jatkuvuusyhtälöä hyödyntäen. Tällöin Caliper-nappulalla mitattu nopeus ei kelpaa yhtälöön, koska UKG-laite ei tajua, minkä nopeuden ekkoaja on sillä mitannut - mittaus täytyy tehdä rakenteisesti AV Vmax -suureena (tai AV VTI -suureena). 12.4 Avautumispinta-ala (AVA) Aorttaläpän avautumispinta-alan (AVAn) mittaus suoritetaan jatkuvuusyhtälöä hyödyntäen. Onneksi jatkuvuusyhtälöä ei tarvitse itse syöttää, vaan UKG-laite laskee ja ilmoittaa sen välittömästi, kun seuraavat kolme suuretta on mitattu rakenteisesti (eli Calc-nappulan takaa avautuvia suureita mitatessa valiten): Vasemman ulosvirtauskanavan (LVOT:n) läpimitta (Kuva 12.2) Veren virtauksen nopeus aorttaläpän yli (Kuva 12.3) Veren virtauksen nopeus ulosvirtauskanavassa (Kuva 12.4) Jatkuvuusyhtälö on ihan maalaisjärjellä ymmärrettävissä oleva asia. Voimme mitata veren virtaukseen liittyviä keskeisiä suureita LVOT:n kohdalla ja samaan aikaan tiedämme, ettei veri voi hävitä minnekään madonreikään LVOT:n jälkeen vaan sen on pakko käydä matkansa aorttaläpän läpi. Täten 1) LVOT:sta tehty läpimitan (ja samalla pinta-alan) ja 2) veren virtauksen määrä auttaa laskemaan aorttaläpän avautumispinta-alan, kun kerran tiedämme 3) veren virtauksen myös aorttaläpän kohdalla. Nämä mittaukset on esitelty seuraavassa. 12.4.1 LVOT:n läpimitta Aivan ensimmäiseksi on mitattava LVOT:n läpimitta, josta UKG-laite sitten määrittää automaattisesti myös LVOT:n pinta-alan. LVOT:n mittaus tehdään rakenteisesti 2D-kuvasta (Kuva 12.2). Huom. Älä käytä Caliper-painiketta LVOT:n mittaamiseen, koska silloin UKG-laite ei tiedä minkä rakenteen olet mitannut. Kuva 12.2: Vasemman ulosvirtauskanavan (LVOT:n) läpimitan mittaus. 12.4.2 CW-mittaus aorttaläpän yli Tämän jälkeen tehdään jatkuvalla dopplerilla (CW) mittaus aorttaläpän yli. Jatkuvuusyhtälöön kelpaisi pelkkä maksiminopeuden mittaus, mutta on konventio piirtää koko varjokäyrä jatkuvan dopplerin signaalista aorttaläpän yli. Näin toimiessa saadaan maksimigradientin ohella kylkiäisenä myös keskigradientti aorttaläpän yli, ja ne kumpikin yleensä dokumentoidaan UKG-lausunnossa (Kuva 12.3). Kuva 12.3: Vasemman ulosvirtauskanavan (LVOT:n) läpimittan mittaus. 12.4.3 PW-mittaus LVOT:sta Lopuksi mitataan vielä virtausnopeus pulssidopplerilla (PW) vasemmasta ulosvirtauskanavasta (LVOT:sta). Tässäkin jatkuvuusyhtälöön kelpaisi pelkkä maksiminopeuden mittaus, mutta on konventio piirtää koko varjokäyrä pulssidopplerin signaalista. Samalla saadaan AVAn lisäksi kylkiäisenä selville myös vasemman kammion iskutilavuus (stroke volume, SV), ja sekin voidaan dokumentoida UKG-lausunnossa. UKG-laite ilmoittaa AVA:n ja SV:n välittömästi kun LVOT:n läpimitta, virtausnopeus aorttaläpästä ja virtausnopeus LVOT:sta ovat mitattuina (Kuva 12.4). Kuva 12.4: Vasemman ulosvirtauskanavan (LVOT:n) läpimittan mittaus. Jos UKG-laite ei ilmoita iskutilavuutta ja AVAa, teit jotain väärin. Tee uudelleen kaikki kohdassa 12.4 mainitut mittaukset rauhassa, muistaen koko ajan välttää Caliper-nappulaa juuri näissä mittauksissa. UKG:n suoritus - esimerkkinä Philips CX50 -laitteen toiminnot by Ville Langén is licensed under CC BY-SA 4.0 "],["404.html", "Page not found", " Page not found The page you requested cannot be found (perhaps it was moved or renamed). You may want to try searching to find the page's new location, or use the table of contents to find the page you are looking for. "]]
