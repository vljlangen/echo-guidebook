# Aorttastenoosi

[Euroopan Kardiologisen Seuran mukaan](https://academic.oup.com/eurheartj/article/43/7/561/6358470) aorttastenoosi on yleisin kajoavaa toimenpidettä vaativa läppävika Euroopassa ja Pohjois-Amerikassa.

UKG:ta opetteleva kliinikko oppii varsin nopeasti ihan visuaalisella tarkastelulla poissulkemaan aorttastenoosin ilman jatkuvalla ja pulssidopplerilla tehtäviä numeerisia mittauksia.

Seuraavassa on esiteltynä keskeisimpiä metodeja aorttastenoosin UKG-diagnostiikassa.

## Visuaalinen tarkastelu

Eritoten parasternaalinen pitkittäiskuva (PSLAX) ja poikittaiskuva (PSAX) ovat hyödyllisiä aorttaläpän avautumisliikkeen tarkastelussa. Jos läpässä on runsaasti kalkkia, ja sen avautumisliike vaikuttaa huonolta, tulee epäillä aorttastenoosia.

## Väridoppler

Jos verenvirtauksen tiellä ei ole rajoitteita kuten aorttastenoosia,  väridopplerin signaali kuvautuu yksivärisenä (laminaarinen virtaus).

Jos veri kulkeutuu ahtautuneen kanavan läpi, nähdään mosaiikkimainen väridopplerin signaali, jossa keltaiset värit korostuvat (turbulentti virtaus).

Aina kun aorttaläppäpositiossa nähdään turbulentti virtaus, tulee epäillä aorttastenoosia.

## Jatkuva doppler

Jatkuva doppler on erittäin keskeinen aorttastenoosin diagnostiikassa. Mittauksen vaiheet on lueteltu alla:

1. 2D-kuvassa haetaan ensin edustava viisilokerokuva
2. Näytteenottoviiva ohjataan pallohiirellä osumaan vasemman kammion kärjestä aorttaläpän yli
3. Painetaan CW-nappulaa, joka käynnistää jatkuvan dopplerin
4. Edustavan varjokäyrän alin (= nopein) lukema mitataan joko Caliper-painikkeella tai Calc-nappulan takaa valikosta Aortic Valve löytyvällä suureella AV Vmax

Aloitteleva ekkoaja huomaa piakkoin, että Caliper-painikkeella saa täysin saman lukeman kuin nimeämällä mittauksen Calc-nappulan takaa löytyväksi AV Vmax -suureeksi.

***Nyrkkisääntö on, että jos jo Caliper-painikkeella vilkaistu nopeus on vähintään 4 m/s (vastaa 65 mmHg:n eroa vasemman kammion ja aortan välillä), vaikea-asteisen aorttastenoosin diagnoosi on selvä, eikä kliinikko välttämättä tarvitse tarkempia, Calc-nappulan takaa avautuvia mittauksia.***

Varsinkin jos Caliper-nappulalla vilkaistu nopeus viittaa kohtalaiseen mutta ei vielä vaikea-asteiseen aorttastenoosiin, kannattaa vielä mitata aorttaläpän avautumispinta-ala jatkuvuusyhtälöä hyödyntäen. Tällöin Caliper-nappulalla mitattu nopeus ei kelpaa yhtälöön, koska UKG-laite ei tajua, minkä nopeuden ekkoaja on sillä mitannut - mittaus täytyy tallentaa UKG-laitteeseen rakenteisesti AV Vmax -suureeksi (tai AV VTI -suureeksi).


<br/>
<br/>
<br/>
<p xmlns:cc="http://creativecommons.org/ns#" xmlns:dct="http://purl.org/dc/terms/"><a property="dct:title" rel="cc:attributionURL" href="https://vldesign.kapsi.fi/echo/">UKG:n suoritus - esimerkkinä Philips CX50 -laitteen toiminnot</a> by <a rel="cc:attributionURL dct:creator" property="cc:attributionName" href="http://www.linkedin.com/in/ville-langen">Ville Langén</a> is licensed under <a href="http://creativecommons.org/licenses/by-sa/4.0/?ref=chooser-v1" target="_blank" rel="license noopener noreferrer" style="display:inline-block;">CC BY-SA 4.0<img style="height:22px!important;margin-left:3px;vertical-align:text-bottom;" src="https://mirrors.creativecommons.org/presskit/icons/cc.svg?ref=chooser-v1"><img style="height:22px!important;margin-left:3px;vertical-align:text-bottom;" src="https://mirrors.creativecommons.org/presskit/icons/by.svg?ref=chooser-v1"><img style="height:22px!important;margin-left:3px;vertical-align:text-bottom;" src="https://mirrors.creativecommons.org/presskit/icons/sa.svg?ref=chooser-v1"></a></p>


          